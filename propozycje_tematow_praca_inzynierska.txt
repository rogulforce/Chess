Dzień dobry,
W naszej wcześniejszej korespondencji polecił mi Pan znaleźć bardziej szczegółowe propozycje tematów pracy inżynierskiej związane z moimi zainteresowaniami.
Przeanalizowałem swoje hobby i odrzuciłem te, dla których nie potrafiłem wymyśleć żadnego interesującego tematu (wspinaczka, chodzenie po górach, literatura rosyjska).
Z pozostałych udało mi się wysnuć kilka propozycji, które opiszę teraz pobieżnie. 

> szachy
Szachy są moim głównym zainteresowaniem od około 3 lat. Mam kilka pomysłów odnośnie ich występowania w mojej pracy inżynierskiej. Strona Lichess.com udostępnia wielomilionową bazę rozegranych gier (setki Gb danych) w różnych formatach, z której można dowolnie korzystać (screen, jak wygląda 1 zapis gry):

1 Pierwszym problemem związanym z szachami, który chciałbym przeanalizować jest zależność między czasem wykonania poszczególnego ruchu, a jego zgodnością z silnikiem szachowym (są gotowe skomplikowane programy badające tę zgodność, nie korzystałem z nich na dużym zbiorze danych).
Chciałbym by znalazło się tam dopasowanie rozkładu prawdopodobieństwa dla wykonania ruchu z pewnego przedziału procentowego, wyliczenie prawdopodobieństwa wykonania "dobrego" ruchu w zależności od poświęconego mu czasu, dobrze byłoby też uwzględnić format i ranking graczy (system ELO) itd.

2. Kolejnym problemem, który chciałbym przeanalizować jest zależność między płcią, a wynikami szachowymi (jest sporo prac na ten temat, często niezgodnych), byłaby to praca bardziej statystyczna, ciężej też byłoby mi znaleźć na pewno odpowiedni zbiór danych.

> poker
Od kilku lat gram amatorsko w pokera (Texas Hold 'Em). Interesują mnie dwie kwestie.
3. Pierwszą z nich jest znalezienie optymalnej wartości "podbicia" stawki przy założeniu, że chcemy żeby przeciwnik "wszedł" i analogicznie, gdy chcemy by pasował.
4. Następną kwestia jest gra z niepewnymi kartami i określeniu przy jakich pieniądzach na stole i jakim "podbiciu" przeciwnika warto jest zaryzykować i "wejść", mimo niskich szans na wygraną.

> życie (?)
5. Kolejny temat - zdecydowanie mniej związany z moimi zainteresowaniami, znalazł się w mojej głowie po zakończeniu 4 semestru na przyjęciu urodzinowym mojego bliskiego przyjaciela. Odbywało się ono w jego domu rodzinnym i pojawiło się na nim wiele osób, w związku z czym ciężko było dostać się do toalety.
Temat ten dotyczyłby zamodelowania procesu stochastycznego, w którym dla przyjętych uproszczonych warunków (pora dnia, liczba osób, liczba toalet) możnaby dopasować rozkład opisujący czas oczekiwania na pójście do toalety i rozkład czasu spędzonego w toalecie. Jako wynik pragnąłbym uzyskać prawdopodobieństwo konfliktu - sytuacji, w której dwie osoby chciałyby skorzystać z toalety w tym samym momencie.
Dane musiałbym prawdopodobnie uzyskać samodzielnie (czujnik Arduino nad drzwiami do toalety (?)).
Na marginesie dodam, że byłem jeszcze nieco zaabsorbowany projektem z Symulacji Komputerowych dotyczącym procesu ryzyka. Nie mam pojęcia, czy taki problem wpasowałby się w założenia pracy inżynierskiej, ale chciałem o nim wspomnieć, bo mam też w głowie realne zastosowania takiego rozwiązania, chociażby przy określaniu liczby toalet na etapie planowania w domach / biurowcach / centrach handlowych itd.

Kolejność tematów począwszy od tych, które najchętniej bym zrealizował to (1,5,2,3,4). Jestem również otwarty na inne tematy, które może mi Pan polecić. Nie mam też odniesienia, czy którykolwiek z tych tematów jest odpowiedni na pracę inżynierską. 
Przepraszam za taką ścianę tekstu, ale mam niestety skłonność do nadmiernej wylewności.

Pozdrawiam,
Piotr Rogula